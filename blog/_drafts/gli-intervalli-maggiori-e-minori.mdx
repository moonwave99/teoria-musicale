---
slug: gli-intervalli-maggiori-e-minori
title: Gli intervalli maggiori e minori
tags: [teoria, intervalli]
---

Nella sezione precedente abbiamo fatto amicizia con gli intervalli perfetti: ottave, quarte e quinte. Abbiamo visto come la loro ampiezza possa variare come nel caso della quinta diminuita Si-Fa, mentre di base siano considerati giusti (Do-Sol quinta giusta, Mi-La quarta giusta...).

I restanti intervalli invece presentano due qualità egualmente dignitose e frequenti, **maggiore** e **minore**, nessuna delle quali nessuna potrebbe prevalere sull'altra e diventare quella predefinita per la quantità corrispondente, a differenza della famiglia degli intervalli perfetti che hanno una versione giusta ed egemone.

<Truncate/>

### La famiglia duale

Signore e signori, diamo il benvenuto agli **intervalli duali**: seconde, terze, seste e settime:

| Intervallo       | Quantità |  Misura in semitoni | Esempi        |
| -----------------|----------|---------------------|---------------|
| Seconda maggiore | 2        | 2                   | Do-Re, Sol-La |
| Seconda minore   | 2        | 1                   | Mi-Fa, Si-Do  |
| Terza maggiore   | 3        | 4                   | Do-Mi, Fa-La  |
| Terza minore     | 3        | 3                   | Re-Fa, La-Do  |
| Sesta maggiore   | 6        | 9                   | Do-La, Sol-Mi |
| Sesta minore     | 6        | 8                   | Mi-Do, Si-Sol |
| Settima maggiore | 7        | 11                  | Do-Si, Fa-Mi  |
| Settima minore   | 7        | 10                  | Re-Do, La-Sol |

Prima di perderci in chiacchere, ascoltiamo alcuni esempi.

:::info[Nota]
- gli intervalli maggiori sono sempre **un semitono più ampi** della controparte minore (di qui il nome);
- gli intervalli duali possono diventare **aumentati** se un semitono più ampi della versione maggiore, e **diminuiti** se un semitono più stretti della versione minore;
- sui tasti bianchi del pianoforte non è possibile incontrare versioni aumentate o diminuite degli intervalli duali, a meno di forzature enarmoniche (e.g. Do-Sibb settima diminuita, ma Sibb è enarmonico con La naturale suvvia).
:::

### Le terze

Ascoltiamo le terze maggiori, prima melodicamente:

<Score defaultNoteLength='1/2'>
CE|FA|GB
</Score>

E poi armonicamente:

<Score defaultNoteLength='1'>
[CE]|[FA]|[GB]
</Score>

Poi le terze minori:

<Score defaultNoteLength='1/2'>
DF|EG|Ac
</Score>

<Score defaultNoteLength='1'>
[DF]|[EG]|[Ac]
</Score>

**Le terze** sono un blocco fondamentale dell'armonia: dagli **accordi** all'armonizzazione per terze parallele appunto, sono un costituente importantissimo. Per ogni nota dovete saper enunciare la terza minore e maggiore senza dover pensare. Come è difficile? Non c'è fretta, ma iniziate oggi dai tasti bianchi almeno!

Una terza maggiore assieme ad una terza minore formano una quinta giusta, ecco tre esempi coi tasti bianchi:

<Score defaultNoteLength='1'>
[CEG]|[FAc]|[GBd]
</Score>

Tutte e tre le note assieme formano l'**accordo maggiore** è bene ricordare. Di passo, potete suonare La Bamba, La Canzone del Sole e pressoché tutta la discografia dei Ramones coi tre accordi qui sopra.

Se partiamo da una terza minore e vi aggiungiamo una maggiore la musica cambia invece:

<Score defaultNoteLength='1'>
[DAF]|[EGB]|[Ace]
</Score>

Otteniamo tre **acccordi minori**, e possiamo suonare tutta l'eurodance anni '90, o del reggae più introspettivo.

E il Si poverino di nuovo?

<Score defaultNoteLength='1'>
[Bdf]
</Score>

Non è un accordo maggiore di certo, ma neppure minore. È un **accordo diminuito**, perché contiene una quinta diminuita appunto. Osserviamo come è la composizione di **due terze minori**. Aritmetica degli intervalli!

Per suonare Si minore dovremmo suonare Fa#, mentre per suonare Si maggiore anche il Re#:

<Score defaultNoteLength='1'>
[Bd^f]|[B^d^f]
</Score>

Presto saremo capaci di orientarci in tutto il paesaggio cromatico, per adesso ci basti come osservazione.

:::info[Esercizi]
- per ogni tasto bianco, trovare la sua terza e dire che qualità di intervallo è (minore, maggiore);
- per ogni tasto bianco, suonare assieme la sua terza e la sua quinta, e dire che tipo di accordo è (maggiore, minore, diminuito).
:::

### Le seste

Prima le maggiori:

<Score defaultNoteLength='1/2'>
CA|Fd|Ge
</Score>

<Score defaultNoteLength='1'>
[CA]|[Fd]|[Ge]
</Score>

Poi le minori:

<Score defaultNoteLength='1/2'>
DB|Ec|Af
</Score>

<Score defaultNoteLength='1'>
[DB]|[Ec]|[Af]
</Score>

Come a cosa servono le seste! Ad armonizzare per seste innanzitutto, e poi per invertire gli accordi:

<Score defaultNoteLength='1/2'>
"C"[CEG]"C/E"[EGc]|"D"[DAF]|"D/F"[FAd]
</Score>

Una terza (maggiore) ed una sesta (minore) fanno un'ottava:

<Score defaultNoteLength='1/2'>
CE|EG||FA|Af||GB|Bg
</Score>

Una terza (minore) ed una sesta (maggiore) fanno un'ottava:

<Score defaultNoteLength='1/2'>
DF|Fd||EG|Ge||Ac|ca
</Score>

:::info[Esercizi]
- per ogni tasto bianco, trovare la sua sesta e dire che qualità di intervallo è (minore, maggiore);
- per ogni tasto bianco, suonare assieme la sua terza e la sua sesta, e dire che tipo di accordo è (maggiore, minore, diminuito). Occhio che sono inversioni!
:::

### Le seconde

Per le seconde la farei breve, visto che si tratta della nota successiva. Se c'è il tasto nero di mezzo abbiamo una **seconda maggiore** (due semitoni), mentre nel caso di Si-Do e Mi-Fa abbiamo la **seconda minore** (singolo semitono).

Nell'articolo sulle alterazioni capiremo perché l'intervallo tra Do e Do# è classificato diversamente rispetto a quello tra Do e Reb (e su certi strumenti suona anche diverso all'orecchio).

### Le settime

Le settime sono un'ulteriore costituente fondamentale dell'armonia, dagli accordi di settima di dominante alle quadriadi alla base del jazz e di tanti altri generi.

Ascoltiamo le maggiori:

<Score defaultNoteLength='1/2'>
CB|Fe
</Score>

<Score defaultNoteLength='1'>
[CB]|[Fe]
</Score>

Poi le minori:

<Score defaultNoteLength='1/2'>
Dc|Ed|Gf|Ag|Ba
</Score>

<Score defaultNoteLength='1'>
[Dc]|[Ed]|[Gf]|[Ag]|[Ba]
</Score>

Ascoltiamole in contesto armonico:

<Score defaultNoteLength='1'>
[DAFc]|[GBdf]|[CEGB]
</Score>

Abbiamo aggiunto una quarta nota ai tre accordi di base (Re minore, Sol maggiore, Do maggiore), ottenendo Re minore settima, Sol settima (di dominante), Do maggiore settima.

Anche qui possiamo osservare come una settima più una seconda equivalgano all'ottava:

<Score defaultNoteLength='1/2'>
CB|Bc||Dc|cd
</Score>

Non faremo di certo danno nel generalizzare la nozione di **intervallo reciproco**, quello cioè che sommato ad uno dato, completa l'ottava:

| Intervallo       | Reciproco        |
| ---------------- | ---------------- |
| Unisono          | Ottava           |
| Seconda maggiore | Settima minore   |
| Seconda minore   | Settima maggiore |
| Terza maggiore   | Sesta minore     |
| Terza minore     | Sesta maggiore   |
| Quarta giusta    | Quinta giusta    |
| Quinta giusta    | Quarta giusta    |
| Sesta maggiore   | Terza minore     |
| Sesta minore     | Terza maggiore   |
| Settima maggiore | Seconda minore   |
| Settima minore   | Seconda maggiore |
| Ottava           | Unisono          |

Osserviamo come:

- i reciproci degli intervalli **perfetti** sono **perfetti** anch'essi;
- i reciproci degli intervalli **duali** sono la controparte **minore** o **maggiore**;
- la somma delle quantità dei reciproci è sempre **nove**: 1 + 8, 2 + 7, 3 + 6, 4 + 5...

**Importante:** queste relazioni numeriche sono veritiere ed interessanti, ed aiutano durante l'apprendimento degli intervalli. L'obiettivo ultimo di tale studio è l'interiorizzazione totale delle relazioni che popolano il paesaggio delle note. Finché non si avrà memorizzato (pur conoscendone le ragioni) ogni possibile collegamento non ci si potrà ritener soddisfatti! Facciamo lo stesso con le tabelline, le coniugazioni dei verbi o le declinazioni dei nomi del resto. Non dimentichiamo che lo studio della teoria musicale tramite uno strumento la rende concreta, ed i muscoli faranno il resto. Buon lavoro!

:::info[Esercizi]
- per ogni tasto bianco, trovare la sua settima e dire che qualità di intervallo è;
- per ogni tasto bianco, suonare il corrispondente accordo di settima;
- enunciarne il tipo (settima maggiore, settima di dominante, settima minore, semidiminuito - Si è sempre lui poverino...).
:::

### Aumenti e diminuzioni nella famiglia duale

Anche questi intervalli possono mutare in ampiezza e generare i corrispondenti aumentati e diminuiti, non nei tasti bianchi però.

Ascoltiamo una **seconda aumentata** (Fa-Sol#) ad esempio:

<Score defaultNoteLength='1/2'>
F^G
</Score>

E una **sesta diminuita** (Si-Solb):

<Score defaultNoteLength='1/2'>
B_g
</Score>

Ehi ehi, ma la seconda aumentata suona come una terza minore, sono tre semitoni li ho contati! Lo so, ma nel paesaggio delle note la distanza è due (Fa-Sol), e questo vince sul conto dei semitoni. Se vuoi una terza minore a partire dal Fa, richiesta ragionevolissima se vuoi suonare un Fa minore peraltro, devi chiamare l'altra nota **La bemolle**:

<Score defaultNoteLength='1/2'>
F_A
</Score>
Perché almeno sul piano, Sol diesis e La bemolle sono lo stesso tasto. Non l'ho deciso io baby, c'è un motivo e lo vediamo presto. Sì, una sesta diminuita è una quinta giusta, ma i nomi delle note vincono anche qui.

## Considerazioni finali

Come primo contatto con gli intervalli non ci si può lamentare. Per adesso il consiglio è di conoscere bene le relazioni tra i tasti bianchi, e di espandere presto le stesse considerazioni al resto del paesaggio cromatico.

:::info[Esercizi]

Per ogni tasto bianco recitate:

- la **nota stessa**, la **terza** e la **quinta** (e.g. Do-Mi-Sol, Sol-Si-Re);
- **quarta** e **quinta** (e.g. Do => Fa-Sol, La => Re-Mi);
- **terza** e **sesta** (e.g. Do=>Mi-La, Fa=>La-Re);
- **seconda** e **settima** (e.g. Do=>Re-Si, Mi=>Fa-Re).

Date due tasti bianchi a caso del piano, nominate l'intervallo corrispondente, ad esempio:

- Re-Do => settima minore;
- Fa-Re => sesta maggiore;
- Sol-Do => terza maggiore;
- Si-Fa => quinta diminuita;
- Mi-La => quarta giusta.

Presa una melodia conosciuta nella tonalità di Do maggiore (solo tasti bianchi), analizzare tutti gli intervalli in essa contenuti. _Il cielo in una stanza_ andrà benissimo.
:::