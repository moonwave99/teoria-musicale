---
slug: introduzione-agli-intervalli
title: Introduzione agli intervalli
tags: [teoria, intervalli]
---

Cosa c'è di più bello di una melodia? Probabilmente saperne scrivere una!

Impariamo a riconoscere e classificare le distanze tra le note innanzitutto.

<Truncate/>

## Definizione e primi esempi

Per intervallo in musica si intende **la misura della distanza tra due note**. La distanza fisica, cioè tipo tra i tasti del piano o le posizioni della chitarra? Ma no, o almeno non proprio! Si parla di distanza in altezza, e l'unità di misura di tale distanza è **il semitono**.

L'obiettivo di questo articolo è di poter pronunciare e comprendere le sequenti espressioni ad esempio:

- la distanza tra Mi e La è di **cinque semitoni**;
- la distanza tra Mi e La è di **due toni e mezzo**;
- la distanza tra Mi e La è di **una quarta giusta**.

Le prime due esprimono la distanza secondo un'unità di misura, la terza invece **la specie** dell'intervallo, cioè la combinazione di una **quantità** (_quarta_) ed una **qualità** (_giusta_). Presto entreremo nei dettagli della questione.

Circa il semitono, per farla (semi)breve esso rappresenta **la distanza tra un tasto bianco e un tasto nero del pianoforte**, che è il più piccolo intervallo intonabile su tale strumento. Ci sono definizioni più rigorose ed astratte ma per adesso non sono necessarie. Notare come ci sia un semitono anche tra le due coppie Si-Do e Mi-Fa, sprovviste di tasto nero a separarle. Presto capiremo il perché di tale disposizione.

Se prendiamo in considerazione la distanza tra due tasti bianchi consecutivi (escluse le due coppie appena menzionate) abbiamo **il tono**, e valgono le seguenti:

```
1 tono = 2 semitoni
1 semitono = 1/2 tono (come suggerisce il nome)
```

Come centocinquanta centilitri sono un litro e mezzo, valgono tutte le equivalenze del caso:

```
4 semitoni = 2 toni
5 semitoni = 2 toni e mezzo
7 semitoni = 3 toni e mezzo
etc...
```

Vedremo a breve come considerare gli intervalli secondo la loro specie aiuti a comunicare in forma più espressiva.

:::info[Nota]
Per ora prenderemo in considerazione solo **i tasti bianchi del pianoforte**. Nelle prossime sezioni lavoreremo con i tasti neri e gli accidenti in generale, come se non ne tirassimo abbastanza già così!
:::

### Un esempio illustre: l'ottava

Ascoltiamo:

<Score defaultNoteLength='1/2'>
Cc
</Score>

Abbiamo ascoltato la stessa nota, Do, solo che la seconda era più acuta rispetto alla prima. Alcuni di voi sapranno già che il secondo Do era _un'ottava più alto_ rispetto al primo, essendo una nota di **frequenza fondamentale doppia** rispetto all'altra. Chi non conosce l'inizio di [Somewhere Over the Rainbow](https://www.youtube.com/watch?v=V1bFr2SWP1I)? Le prime due note della melodia sono proprio a distanza di ottava.

Tale relazione è il fondamento della musica, almeno relativamente agli aspetti melodici ed armonici (non dimentichiamoci che bastano [due bastoncini per poter ballare](https://www.youtube.com/watch?v=BODYFCnWLC0)!).

Contiamo a manina la distanza in tasti tra due Do consecutivi sulla tastiera: iniziando dal tasto nero _successivo_ (Do diesis) e non saltandone alcuno arriviamo al Do seguente in dodici passi, e possiamo concludere che **tra Do e Do ci sono dodici semitoni**! Perché l'abbiamo chiamata ottava però?

Guardiamo per un attimo **il paesaggio dei nomi delle note**, ignorando la tastiera:

```
Do  Re  Mi  Fa  Sol La  Si  Do  ...
1   2   3   4   5   6   7   8   ...
```

I nomi delle note sono sette, quindi il Do successivo rappresenta **l'ottava** nota! Perché non abbiamo scelto nomi diversi per ottave diverse? Perché un piano ha 88 tasti, e la gente ha anche oltre cose da fare oltre a ricordarsi quasi cento nomi! 

Avere a che fare con soli sette nomi semplifica di molto lo sforzo cognitivo relativo a scale ed accordi, di solito espressioni come _il Do all'ottava sopra_ o _il Fa all'ottava sotto_ sono sufficienti a capire di cosa si stia parlando.Per rimuovere ogni ambiguità si ricorre alla notazione scientifica che aggiunge un numero dopo la nota, e.g. `C3` è il Do centrale.

La cosa vale per tutte le note eh, ad esempio il La:

```
La  Si  Do  Re  Mi  Fa  Sol La
1   2   3   4   5   6   7   8
```

Diciamo che **la specie** dell intervallo tra Do e Do (o La e La, Mi e Mi...) è di **ottava**.

Possiamo prendere in considerazione note a distanza di più ottave:

<Score defaultNoteLength='1/2'>
Cc'
</Score>

Diremo che i due Do sono a _due ottave_ di distanza.

Già che ci siamo parliamo dell'intervallo tra una nota e se stessa, senza muoversi affatto: abbiamo 0 semitoni di distanza, oppure un intervallo di **unisono**, chiamato talvolta _intervallo teorico_ poverino.

:::info[Ricapitolando]
- tra un Do e il Do successivo ci sono **dodici semitoni** di distanza (oppure sei toni);
- tra Do e Do c'è un intervallo di **ottava**;
- lo stesso vale tra qualsiasi coppia di note dello stesso nome;
- se le note si trovano a 24, 36...semitoni tra loro, diremo che sono a 2, 3...ottave di distanza;
- se le note si trovano a 0 semitoni di distanza diremo che sono la stessa nota, o a distanza di unisono.
:::

### Un esempio altrettanto illustre: la quinta

Facciamo lo stesso giochino con le note Do e Sol:

<Score defaultNoteLength='1/2'>
CG
</Score>

Dal tasto nero dopo il Do sino al Sol fanno **sette semitoni** o tre toni e mezzo se preferite. Torniamo al paesaggio dei nomi delle note:

```
Do  Re  Mi  Fa  Sol La  Si  Do
1   2   3   4   5   6   7   8
^               ^
```

Analogamente all'ottava, vediamo come il Sol sia la quinta nota della sequenza, e diciamo che tra Do e Sol c'è un **intervallo di quinta**. Anche qui quinta denota **la specie** dell'intervallo.

A differenza del conto dei semitoni con i tasti, la nomenclatura numerica **include la nota di partenza nel conto**, i.e. Do-Re-Mi-Fa-Sol uguale cinque.

Calcoliamo la distanza tra Mi e Si per ribadire il concetto:

<Score defaultNoteLength='1/2'>
EB
</Score>

```
Mi  Fa  Sol La  Si  Do  Re  Mi
1   2   3   4   5   6   7   8
^               ^
```

Mi-Fa-Sol-La-Si, cinque ancora!

**Importante**: a differenza delle distanze tra le città, gli intervalli **hanno una direzione**! Questo perché il paesaggio dei nomi delle note si può navigare in un senso solo, quindi l'intervallo tra Do e Sol è una quinta (vedi sopra), ma quello tra Sol e Do è invece:

<Score defaultNoteLength='1/2'>
Gc
</Score>

```
Sol La  Si  Do  Re  Mi  Fa  Sol
1   2   3   4   5   6   7   8
^           ^
```

Diremo che tra Sol e Do (o tra Si e Mi) c'è **una quarta** per la stessa logica. I più svegli di voi potranno già osservare come una quarta ed una quinta facciano un'ottava di distanza, mentre i meno svegli possono limitarsi a leggerlo come hanno appena fatto, poco male!

<Score defaultNoteLength='1/2'>
CG|Gc
</Score>

Ora sappiamo rispondere alla domanda _che intervallo c'è tra Do e Sol_ ad esempio. Un'altra domanda interessante è _chi c'è una quinta sopra il Re_ ad esempio, rispondete esplorando il paesaggio dei nomi!


:::info[Ricapitolando]
Le seguenti considerazioni sono equivalenti:

- tra Do e Sol (e tra Mi e Si) ci sono **sette semitoni** (o tre toni e mezzo);
- tra Do e Sol c'è **un intervallo di quinta** (o più semplicemente una quinta).
:::

:::info[Esercizi]
- per ogni tasto bianco del pianoforte, individuare la nota sita ad una quinta di distanza sopra di essa, e prendetene appunto;
- senza guardare il piano, data una nota a caso, nominate la sua quinta;
- notare come uno suonerà un po' diverso (Si-Fa), presto ci arriviamo!
:::

## Intervalli armonici e melodici

Le considerazioni relative agli intervalli valgono sia per le note suonate assieme che in sequenza. Nel primo caso si tratta di **intervallo armonico**, mentre nell'altro di **intervallo melodico**:

<Score defaultNoteLength='1/2'>
[CG]2|CG
</Score>

In caso di intervallo melodico si considera la seconda nota **più acuta rispetto alla prima**, ad esempio tra Sol e Do:

<Score defaultNoteLength='1/2'>
Gc
</Score>

In tal caso si parla di **intervallo ascendente**. Se inveece si vuole sapere la distanza tra il Sol e il Do che lo precede, bisogna ricondurre l'intervallo alla sua forma ascendente abbassando la nota più acuta di un ottava, e misurare di conseguenza:

<Score defaultNoteLength='1/2'>
Gc|CG
</Score>

Questa considerazione è assai importante perché altrimenti si è tentati di dire che la distanza tra Do e Sol sia sempre di quinta, quanto invece l'ordine in cui li si prende in considerazione è importante:

- tra il Do e il Sol successivo c'è **una quinta** (intervallo ascendente);
- tra il Sol e il Do successivo c'è **una quarta** (intervallo ascendente);
- tra il Sol e il Do precedente c'è **una quinta** (intervallo discendente);
- tra il Do e il Sol precedente c'è **una quarta** (intervallo discendente).

Tastiera alla mano e farsi i conti invece di leggere!

## Qualità degli intervalli

Abbiamo visto come tra Do e Sol ci sia una quinta. Il bello è che esistono vari tipi di quinte! Se avete fatto l'esplorazione suggerita vi sarete imbattuti in una quinta un po' speciale. Innanzitutto ribadiamo perché è quinta:

<Score defaultNoteLength='1/2'>
B,F
</Score>

```
Si  Do  Re  Mi  Fa  Sol La
1   2   3   4   5   6   7
^               ^
```

Si-Do-Re-Mi-Fa...cinque! Ma se contiamo i semitoni, vediamo che non sono sette bensì sei (notare come nell'esplorazione della tastiera passiamo per _entrambe_ le coppie senza tasto nero in mezzo).

Soprattutto sentite come suona meno rassicurante delle altre quinte? Sfido, si tratta dell'intervallo più temuto di tutti, il _diabolus in musica_, **il tritono**! Semplicemente sono tre toni appunto invece che tre e mezzo, ed ha un carattere particolare che è alla base della tensione armonica, presto vedremo perché. Per adesso basti a vedere come le cose si stanno per complicare!

Dire _intervallo di quinta_ e basta non è quindi sufficiente a definire tutti gli intervalli in cui le note distino cinque passi lungo il paesaggio dei nomi. Nella fattispecie le quinte incontrate precedentemente (Do-Sol, Mi-Si, ...) si chiamano _quinte giuste_, mentre Si-Fa _quinta diminuita_.

Ora esistono numerosi compendi che elencano le varie specie di intervalli, ma è assai più produttivo incontrarle e definirle una per una assieme.

Torniamo alla definizione di specie di intervallo:

> Tra due note date c'è un intervallo di \{\{ quantità \}\} \{\{ qualità \}\}

Dove:

- per **quantità** si intende la distanza di posizioni lungo il paesaggio dei nomi (abbiamo già visto Do-Do = ottava, Do-Sol = quinta);
- per **qualità** si intende un modificatore della quantità;
- i modificatori sono **maggiore**, **minore**, **giusta** (o perfetta), **diminuita** ed **aumentata**.

Tali modificatori non si applicano nello stesso modo a tutte le quantità ahimé, e questo è fonte di confusione all'inizio. Per fortuna le quantità non sono troppe, e a loro volta si dividono solo in due famiglie quindi è meno difficile di quanto sembri!

### La famiglia perfetta

Non è quella della celebre marca di biscotti, bensì quella composta dai quattro che seguono:

| Intervallo | Quantità |  Misura in semitoni | Esempi        |
| -----------|----------|---------------------|---------------|
| Unisono    | 1        | 0                   | Do-Do         |
| Quarta     | 4        | 5                   | Do-Fa, Mi-La  |
| Quinta     | 5        | 7                   | Do-Sol, La-Mi |
| Ottava     | 8        | 12                  | Do-Do         |

Si chiamano **intervalli perfetti** per ragioni storiche: sin dall'inizio sono stati intervalli fortemente consonanti e stabili. Di base la loro qualità è **giusta** (o perfetta), diremo quindi che:

- tra Do e Sol c'è **una quinta giusta**;
- tra Do e Fa c'è una **quarta giusta**.

Unisono poverino non si trova mai mentre l'ottava si modifica rarissimamente, quindi si dà per scontato che sia giusta. Quarte e quinte invece possono avere diverse qualità, abbiamo visto l'esempio del tritono: in tale caso appunto abbiamo un intervallo di **quinta diminuita**, perché un semitono più stretto rispetto al corrispondente giusto.

Ma il Si poverino non ha nessuno una quinta (giusta) sopra di lui? Non nei tasti bianchi almeno, per fortuna esiste il Fa diesis:

<Score defaultNoteLength='1/2'>
B,^F
</Score>

Sono di nuovo sette semitoni, approfondiremo presto.

Se invece di stringere l'intervallo lo allargassimo (i.e. lo portassimo a quattro toni), avremmo una _quinta aumentata_. La collezione dei tasti bianchi del pianoforte non offre quinte aumentate purtroppo, se siete curiosi ascoltate lo stesso scomodando un tasto nero:

<Score defaultNoteLength='1/2'>
C^G
</Score>

A breve vedremo cosa accade con le alterazioni, e potremo manipolare tutti gli intervalli. Per adesso sappiamo che sui tasti bianchi abbiamo solo quarte e quinte giuste, nessuna quinta aumentata ed una quinta diminuita o tritono tra Si e Fa, che non è poco.

:::info[Ricapitolando]
- gli **intervalli perfetti** sono unisono, quarta, quinta ed ottava;
- di base sono **giusti**, se corrispondono alla misura in semitoni di base (0, 5, 7, 12);
- se aumentano o diminuiscono tale distanza diventano **aumentati** o **diminuiti**.
:::

:::info[Esercizi]
- per ogni tasto bianco, trovare la sua quarta;
- per ogni nota, ricordare la sua quarta e la sua quinta (e.g. Do => Fa e Sol, Mi => La e Si).

(ricordare che la quinta _giusta_ di Si è Fa#!)
:::

## Considerazioni finali

Abbiamo visto come le distanze tra le note si possano misurare in **semitoni**, o più espressivamente indicandone la **specie**, definita come una **qualità** associata ad una **quantità**, ad esempio _Do-Sol uguale quinta giusta_. Importante anche ricordare le definizioni di intervallo **armonico** e **melodico**, **ascendente** e **discendente**. Nella prossima sezione conosceremo la famiglia degli **intervalli duali**, quelli che cioè possono essere maggiori o minori a parità di quantità.