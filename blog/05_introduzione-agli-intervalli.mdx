---
slug: introduzione-agli-intervalli
title: Introduzione agli intervalli
tags: [teoria]
---
Abbiamo fatto amicizia con quattro accordi della tonalità maggiore e sappiamo già suonare qualche canzone: è il momento giusto per formalizzare alcuni concetti prima di imparare nuova musica.

<Truncate/>

## Intervallo come distanza in semitoni

Per intervallo si intende la distanza in altezza tra due suoni. Per la musica che interessa a noi, si intende **la distanza in semitoni** tra due note.

Sulla tastiera del pianoforte è semplice compiere tale misura, sapendo che tra due tasti consecutivi (bianchi _e neri_ inclusi) c'è un semitono di distanza. L'intervallo tra Do e Mi ad esempio misura 4 semitoni, provare per credere:

- Parto da **Do**;
- Tasto seguente: **Do#**, distanza parziale: **1 semitono**;
- Tasto seguente: **Re**, distanza parziale: **2 semitoni**;
- Tasto seguente: **Re#**, distanza parziale: **3 semitoni**;
- Tasto d'arrivo: **Mi**, distanza finale: **4 semitoni**.

Con l'esercizio si interiorizza la distanza in semitoni tra qualsiasi coppia di note, per ora potete tranquillamente farvi i conti a manina sulla tastiera.

Altro esempio, da Fa a Si: Fa#, Sol, Sol#, La, La#, Si, fanno sei semitoni (equivalenti a tre toni certo).

Gli intervalli esistono da ben prima del pianoforte però, e ci si riferisce ad essi con dei nomi precisi oltre alla loro misura, proseguiamo.

## Le qualità degli intervalli

Siamo già in grado di navigare il paesaggio dei nomi delle note. Sappiamo ad esempio che tra il La e il Fa c'è una terza, o che tra il Sol e il Mi c'è una sesta. Questa è solo la metà dell'informazione fornita dal nome di un intervallo tra due note date.

L'intervallo tra due note si esprime infatti tramite **un aggettivo ordinale declinato al femminile** ed una **qualità** tra _maggiore_, _minore_, _giusta_, _diminuita_ ed _aumentata_.

Prima di esplorare le qualità degli intervalli, un paio di premesse importanti:

- tutti gli intervalli (seconda, terza, quarta, quinta, etc...) possono essere diminuiti od aumentati;
- **quarta**, **quinta**, **ottava** (ed unisono) possono essere **giuste**;
- il resto (seconda, terza, sesta e settima) possono essere **minori** o **maggiori**.

Sono tante informazioni lo so, l'importante è tenere a mente che delle otto famiglie di intervalli, quattro sono giusti e quattro sono minori o maggiori, e tutti possono diventare aumentati o diminuiti all'occorrenza.

Togliamo subito di mezzo unisono e ottava: non si modificano pressoché mai, e non costituiscono mai un problema: ricordatevi quindi:

- **quarta** e **quinta** > **giuste**;
- il resto > **minore** o **maggiore**.

Fantastico, andiamo ad esplorare gli intervalli minori o maggiori prima.

### Intervallo di terza

Perché partiamo dall'intervallo di terza e non da quello di seconda? Perché mi va, e soprattutto perché ha un'importanza più grande!

Sappiamo che tra Do e Mi ad esempio c'è una terza. Sappiamo che tale intervallo misura 4 semitoni (o 2 toni se preferite).

Guardiamo cosa accade tra Mi e Sol invece: ancora una terza (Mi, Fa, Sol), ma sono solo tre semitoni. Esistono (almeno) due tipi di terze a quanto pare, e per differenziarle si è scelto di chiamare **minore** quella avente ampiezza di tre semitoni, e **maggiore** quella di quattro.

<Score defaultNoteLength="1/2" tempo={100}>
CE|[CE]2||DF|[DF]2||
</Score>

Perché abbiamo detto sopra che le terze sono così importanti? Montate una sopra l'altra la terza maggiore Do-Mi e la terza minore Mi-Sol, otterrete...Do-Mi-Sol, l'accordo di Do maggiore! **Le triadi si costruiscono unendo due terze**, vedremo meglio dopo.

<Score defaultNoteLength="1/8" tempo={100}>
CE z2 EG z2 | [CEG]8||
</Score>

Osservate come le terze si comportano sul pentagramma, occupano sempre o due righi o due spazi consecutivi:

<Score defaultNoteLength="1/8" tempo={100}>
CE DF EG FA|GB Ac Bd ce||
</Score>

Possiamo finalmente definire in maniera completa gli intervalli perché sappiamo navigare il paesaggio dei nomi delle note, e sappiamo anche stabilire quanti semitoni contengono grazie alla tastiera del pianoforte. Per le terze di sopra:

| Intervallo | Tipo           | Misura |
| ---------- | -------------- | ------ |
| Do-Mi      | Terza maggiore | 4 st   |
| Re-Fa      | Terza minore   | 3 st   |
| Mi-Sol     | Terza minore   | 3 st   |
| Fa-La      | Terza maggiore | 4 st   |
| Sol-Si     | Terza maggiore | 4 st   |
| La-Do      | Terza minore   | 3 st   |
| Si-Re      | Terza minore   | 3 st   |

Aspetta, ma queste terze sono proprio quelle degli accordi...Do-Mi-Sol = Do maggiore, oppure Re-Fa-La = Re minore! Bravissimi, le triadi prendono nome dalla terza corrispondente! Occhio all'ultima triade però (Si-Re-Fa), qui sotto vedremo perché si chiama Si diminuito e non Si minore.

## Intervallo di quinta

Sappiamo che tra Do e Sol c'è una quinta di distanza. Quanto misura una quinta? Contando otterremo **sette semitoni** o più comunemente _tre toni e mezzo_. Tale quinta si chiama **quinta giusta**. Se esploriamo le quinte costruite sui tasti bianchi otteniamo le seguenti:

<Score defaultNoteLength="1/8" tempo={100}>
CG DA EB Fc|Gd Ae Bf cg||
</Score>

Misurano tutte tre toni e mezzo, tranne uno. L'avete trovato? Bravissimi, l'intervallo tra Si e Fa è più piccolo di quello tra Do e Sol ad esempio (contate se non credete). Per distinguerlo dalle altre quinte si chiama **quinta diminuita** e misura sei semitoni o **tre toni**. Il famoso _tritono_, il _diabulus in musica_!

Se la cosa vi sorprende, osservate come partendo da Si ed arrivando a Fa sulla tastiera, si passa per entrambe le coppie di tasti senza il tasto nero di mezzo (Si-Do e Mi-Fa), ecco perché l'intervallo è ridotto.

La quinta diminuita è assai importante perché è caratteristica della **triade diminuita**:

<Score defaultNoteLength="1/8" tempo={80}>
B d f [Bdf]|
</Score>

Vedremo in seguito, per ora sappiate che è una triade che non è (né suona) maggiore né minore.

## Intervallo di quarta

Una **quarta giusta** misura **due toni e mezzo** (o cinque semitoni). Anche qui tra i tasti bianchi tutte quarte giuste tranne una:

<Score defaultNoteLength="1/8" tempo={100}>
CF DG EA FB|Gc Ad Be cf||
</Score>

Ancora Si e Fa in mezzo! Visto che si parla di quarta, l'ordine delle note è importante e diciamo che tra Fa e Si c'è una **quarta aumentata**, che misura un semitono in più della quarta giusta e quindi sei semitoni o tre toni: di nuovo il tritono!

Esatto, gli intervalli Fa-Si e Si-Fa hanno la stessa misura **ma non lo stesso nome**! Tornate al paesaggio e controllate come **Fa è la quinta di Si** (Si, Do, Re, Mi, Fa - cinque) mentre **Si è la quarta di Fa** (Fa, Sol, La, Si - quattro).

## Riassumendo

Adesso sappiamo finalmente perché gli accordi si chiamano minori o maggiori o diminuiti!

| Triade    | Terza    | Quinta    | Esempio  |
| --------- | -------- | --------- | -------- |
| Maggiore  | Maggiore | Giusta    | Fa-La-Do |
| Minore    | Minore   | Giusta    | La-Do-Mi |
| Diminuita | Minore   | Diminuita | Si-Re-Fa |

Esistono anche le triadi aumentate, ma tempo al tempo. Per adesso lavorate sulle terze, quarte e quinte dei tasti bianchi. Prossima lezione: intervalli e alterazioni.

---

## Esercizi

Recitate tutte le terze a partire dai tasti bianchi, nel seguente modo:

- Do-Mi: terza maggiore, 4 semitoni o 2 toni;
- Re-Fa: terza minore, 3 semitoni o un tono e mezzo;
- Mi-Sol: terza minore, etc...

Fate altrettanto con quarte e quinte.